---
layout: autore
nome: "Dario"
cognome: "Tonani"
nome_completo: Dario Tonani
immagine: /static/author/dario_tonani.jpg
mini-thumb: /static/author/photo-thumbnail/dario_tonani.jpg
meta: Leggere fantascienza non sarà mai più come prima una volta scoperto questo autore.
---

Milanese, classe '59, Dario Tonani è laureato all’Università Bocconi in Economia Politica, ma sceglie di dedicarsi a tempo pieno alla scrittura. Lavora, infatti, come giornalista professionista nelle redazioni di importanti testate specialistiche come “Quattroruote” e “Ruoteclassiche”, dove attualmente è in forze.
 
Grande appassionato di science fiction, fantasy, horror e thriller, pubblica diversi romanzi e un'ottantina di racconti sulle maggiori testate di genere italiane (Giallo Mondadori, Segretissimo, Urania, Millemondi, Robot), in antologie (per Mondadori, Bietti, Stampa Alternativa, Addictions, Puntozero, Comic Art, Delos Books), riviste varie e quotidiani nazionali.
 
Nell’aprile del 2007, su Urania, esce il suo titolo più acclamato: “Infect@”, un noir fantascientifico giunto secondo all’edizione 2005 dell’omonimo premio e di cui vengono opzionati i diritti cinematografici. Nella stessa Milano cartoonizzata e multietnica descritta nel romanzo torna con una serie di storie brevi, la prima delle quali — "Velvet Diluvio" — compare sempre su Urania a ottobre dello stesso anno.
 
Sulle pagine della testata mondadoriana, prima di “Infect@”, Tonani era già stato ospitato due volte: nel 1998 su Millemondi “Strani giorni” con il racconto “Garze”, pubblicato anche in Francia, e nel 2003 sullo Speciale Horror “In fondo al nero” con “Necroware”.
 
A marzo 2009, ancora per Urania, esce il suo “L’algoritmo bianco", mini ciclo dell'Agoverso composto da due romanzi brevi, ambientati entrambi nella Milano del 2045 e incentrati su uno stesso personaggio: il killer Gregorius Moffa.
 
Nel 2010 per Mondadori compaiono due storie noir: “Il fuoco non perde mai”, a gennaio su Segretissimo (n. 1559), e "L'escapista", a luglio nella collana del Giallo (n. 3007). 
 
Nell'agosto 2010, per i tipi di 40k Books, esce in formato digitale il primo capitolo di una mini saga steampunk - "Cardanica" - al quale, sempre per lo stesso editore, seguono, rispettivamente, i sequel "Robredo" (febbraio 2011), "Chatarra" (maggio 2011) e "Afritania" (gennaio 2012). "Cardanica", nel 2011, viene pubblicato negli Stati Uniti e rimane per nove settimane nella "top 100" dei Technothriller più venduti su Amazon US, ottenendo il giudizio entusiastico del padre indiscusso dello steampunk, Paul Di Filippo.
 
A marzo 2011 esce per Delos Books, in versione cartacea e digitale, l'antologia "Infected Files", che contiene il meglio della sua produzione fantascientifica breve: dodici racconti — editi e inediti (alcuni dei quali legati all'universo di "Infect@" e "Toxic@") — scritti tra il 2002 e il 2010.
 
A settembre 2011 è la volta di "Toxic@" (Urania), che riprende, a distanza di sette anni, le vicende e i personaggi presentati in "Infect@". L'universo della Milano cartoonizzata del 2025-2032 si amplia poi ulteriormente con una decina di spin off, che appaiono in pubblicazioni diverse.
 
A novembre 2012, nella collana "Odissea Fantascienza" di Delos Books viene pubblicato "Mondo9" (Il ciclo completo), romanzo "Fix-up" che riunisce — rielaborate, arricchite e collegate — tutte e quattro le novelette steampunk uscite in ebook.
 
Con le sue storie (alcune delle quali pubblicate all'estero) vince numerosi concorsi, tra i quali nel 1989 il Premio Tolkien, il Premio Robot (2013), il Premio Cassiopea (2013), due volte il Premio Lovecraft (1994 e 1999) e cinque il Premio Italia (1989, 1992, 2000, 2012 e 2013).
 
Sposato, con un figlio di 18 anni, vive e lavora nella periferia del capoluogo lombardo, a due passi dagli stessi luoghi che descrive nei suoi romanzi. Attualmente sta alternando la scrittura del sequel di "Mondo9" con lo sviluppo di un progetto seriale di Military Science Fiction.