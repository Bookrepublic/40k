---
author: gg
date: 2011-01-15 12:00:56+00:00
layout: post
slug: leditoria-non-puo-piu-rinunciare-ad-innovare
title: L'Editoria non può più rinunciare ad innovare
categories:
- News (Ita)
---

![Alessandro Zaccuri](http://www.40kbooks.com/wp-content/uploads/alessandrozaccuri.png)Conversazione con [Alessandro Zaccuri](http://www.40kbooks.com/?p=3015)

_Alessandro è autore di [molti libri](http://www.ibs.it/libri/zaccuri+alessandro/libri+di+alessandro+zaccuri.html), che spaziano con eleganza dalla critica letteraria e cinematografica alla narrativa, alla saggistica. Con [Il Signor Figlio](http://www.goodreads.com/book/show/10078681-il-signor-figlio) (edito da Mondadori) è stato finalista al Campiello nel 2007.
Con noi ha pubblicato a dicembre [Il Deposito](http://www.bookrepublic.it/book/9788865860465-il-deposito/), una potente metafora del contemporaneo, una storia che racconta di un mondo in cui i libri di carta sono pericolosi agenti patogeni che la società deve combattere.
_

**Partiamo dalla parola che è sulla bocca di tutti: _ebook_.**_** **_

_** **_[![Il Deposito](http://www.40kbooks.com/wp-content/uploads/zaccuri_it_t.png)](http://www.40kbooks.com/?page_id=133&category=14&product_id=44)«È una realtà o, meglio, una promessa con cui ho un conto in sospeso da almeno dieci anni. Nel 2000 il mio primo libro, [_Citazioni pericolose_](http://www.caffeeuropa.it/libri/95libri-casella.html),  fu distribuito anche in ebook da Fazi, uno tra gli editori italiani più  veloci a muoversi in questa direzione. Era il periodo di Microsoft  Reader e la politica sul copyright era molto rigida, tant'è vero che  perfino la mia copia è rimasta intrappolata nel portatile di allora.
Il  mio ultimo libro, [_Il Deposito_](http://www.40kbooks.com/?page_id=133&category=14&product_id=44), è soltanto un ebook, almeno quanto  a politica distributiva. Dal mio punto di vista il vero salto da  compiere, adesso, sarebbe quello di superare l'idea che il libro  elettronico sia semplicemente un testo reso disponibile in formato  digitale.
Al contrario, ho l'impressione che ci si debba preparare a  un balzo evolutivo simile a quello che trasformò il cinema in un'arte  nuova, superando l'equivoco del teatro filmato. Un processo del genere  riguarda gli autori, gli editori e più che altro le abitudini del  pubblico, che già adesso pretende qualcosa di più da ciò che legge su un  tablet.
Che cosa sia questo "di più" ancora non è chiaro. Scoprirlo mi  sembra una sfida emozionante».




**_ _Quanto sono compatibili, secondo te, il mondo dell'editoria e quello dell'innovazione in Italia?
**




«Forse  sarebbe più giusto domandarsi se il mondo dell'editoria possa ancora  permettersi di non essere innovativo. O se l'innovazione possa  accontentarsi di nicchie sperimentali, sottraendosi al confronto con il  mercato.
Ho l'impressione che, a proposito di ebook e dintorni, si corra  il rischio di continuare a ripetere che "è troppo presto", fino a  quando non ci accorgerà che, all'improvviso, "è troppo tardi". Certo che  se nel resto del mondo anche l'editoria inizia a guardare al clouding  come a una possiibilità concreta di sviluppo e perfino di narrazione, e  se il clouding richiede una costante e potente connessione wi-fi, e se  il wi-fi in Italia è ancora considerato un lusso da smanettoni, direi  che la strada fare è molto lunga, oltre che impervia».




**Forma breve o forma lunga? Pregi e difetti del romanzo e delle novelette.
**




![Citazioni pericolose](http://www.40kbooks.com/wp-content/uploads/cita.jpg)«Ho  un debole, da sempre, per la misura della novella: più strutturata di  un racconto, meno ingombrante di un romanzo. Basata su una sola idea,  che però deve essere fortissima, in modo da costringere il lettore a  prendere o lasciare (e l'obiettivo, si capisce, è obbligarlo a  prendere).
Nel Novecento la dimensione della novella è stata ideale per  la pubblicazione in rivista, evolvendosi sporadicamente in romanzo  breve. Oggi la collocazione a stampa è più difficile e non mi stupirei  se la diffusione dell'ebook passasse anche dalla rinascita di questo  genere così particolare. Prima, però, dobbiamo smetterla di barare con i  caratteri tipografici, spacciando per romanzi novelle che, in un  formato normale, raggiungerebbero sì e no le sessanta pagine...».

**La scena italiana della narrativa: come la vedi? Il «Guardian»  e un po' di stampa estera stanno dando risalto al giallo/noir italiano,  in questi giorni. Ma c'è fermento vero o non c'è molto di rilevante  all'orizzonte?**

**** «Con tutto il rispetto per il "Guardian" e compagnia, mi sembra una  scoperta un po' tardiva, probabilmente legata all'immagine da "spaghetti  revolver" che il nostro Paese continua ad avere a livello  internazionale.
Il giallo italiano ha avuto un periodo eroico, culminato  nell'ideale trilogia composta dal _Pasticciaccio_ di Gadda, dalla _Donna della domenica_ di Fruttero & Lucentini e dal _Nome della rosa_ di Umberto Eco, dopo di che il testimone è passato al noir, che negli  anni Novanta ha lottato con coraggio per uscire dalla ridotta  paraletteraria e guadagnarsi una patente mainstream.
Ora, per paradosso,  accade il contrario: se non è un noir, allora non è letteratura. Non  per niente, è almeno dalla metà degli anni Zero che non appare sulla  scena un noir italiano capace di mutare, sia pure di poco,  l'interpretazione della realtà in cui viviamo. Anche se viene assimilato  al genere nelle pratiche di lettura, _Gomorra_ è tutt'altro, nasce  come inchiesta e poi si contamina con il romanzo. Può considerarlo un  noir soltanto chi, in vita sua, non abbia letto altro che noir».

**Consigliaci cinque autori da seguire nel 2011. E un libro da NON leggere.**

[![Il Signor Figlio](http://www.40kbooks.com/wp-content/uploads/sfiglio.jpg)](http://www.goodreads.com/book/show/10078681-il-signor-figlio)«Ah,  no: i libri si leggono tutti. O, meglio, si leggono tutti i libri che  si ha il desiderio o la curiosità di leggere. Per arrabbiarsi, magari,  per finire a prendere a calci il volume e rimpiangere il tempo sprecato.  Come ogni altro, il lettore impara dai propri sbagli, che fra l'altro  non sono mai letali e assai di rado risultano irreversibili.
Quanto ai  consigli, [_Troppo umana speranza_](http://www.gadlerner.it/2011/01/09/troppo-umana-speranza.html) di Alessandro Mari, appena uscito  da Feltrinelli, è un esordio non convenzionale, un romanzo alla Pynchon  costruito con i materiali del nostro Risorgimento. C'è molta attesa,  condivisibile, per la traduzione italiana di [_Freedom_](http://www.goodreads.com/book/show/7905092-freedom), il nuovo  capolavoro di Jonathan Franzen annunciato da Einaudi. Dallo stesso  editore è in arrivo una raccolta poetica di Alberto Bevilacqua, che  raccomando a chi ignora (spesso per pregiudizio) l'opera in versi di uno  dei più conosciuti narratori italiani.
Da non perdere, a proposito di  ebook e innovazione, due importanti saggi made in Usa. Il primo lo  propone Bollati Boringhieri ed è [_Pirateria_](http://libonblog.wordpress.com/2010/12/17/pirateria-adrian-johns/) di Adrian Johns,  imponente e appassionante ricostruzione delle traversie attraverso cui è  passato il concetto di proprietà intellettuale dai tempi di Gutenberg a  oggi. Il secondo è [_What Technology Wants_](http://boingboing.net/2010/10/13/kevin-kellys-what-te.html) di Kevin Kelly, uno dei  fondatori di "Wired", ed è una sorprendente interpretazione umanistica  del nostro rapporto con le macchine.
Se non si sbrigano a tradurlo, può  valere la pena di scaricare subito l'originale da uno store online».
