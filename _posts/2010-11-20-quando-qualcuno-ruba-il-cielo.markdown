---
author: gg
date: 2010-11-20 10:58:02+00:00
layout: post
title: Quando qualcuno ruba il cielo
categories:
- News (Ita)
---

[![Il disgregatore astrale - Rhys Hughes](http://www.40kbooks.com/wp-content/uploads/astral-hughes_It_t1.png)](http://www.40kbooks.com/?page_id=133&category=14&product_id=35)

_Consueto appuntamento bisettimanale in cui presento le nuove  uscite e cerco di spiegare perchè le ho scelte. Come al solito,  prendetela con beneficio di inventario: in fondo è l'oste che parla del  suo vino._

Mercoledi abbiamo pubblicato [The Astral Disruptor](http://www.40kbooks.com/?page_id=133&category=13&product_id=18) e la sua versione italiana ([Il Disgregatore Astrale](http://www.40kbooks.com/?page_id=133&category=14&product_id=35)).  E' una cosa di cui siamo abbastanza orgogliosi perchè Rhys, come [Jacob Appel](http://www.40kbooks.com/?p=57) -che è piaciuto moltissimo a tutti-, non era mai stato tradotto in italiano.

Chi ci segue lo conosce già per le sue splendide interviste (a [Dario Tonani](http://www.40kbooks.com/?p=1490), [Bruce Sterling](http://www.40kbooks.com/?p=1769) e [Paul Di Filippo](http://www.40kbooks.com/?p=2403)) e ora ha modo di leggere le sue invenzioni letterarie.

La narrativa di Rhys, molto particolare, si rifà ad un'idea rielaborata del _realismo magico_ e a una quantità enorme di tributi disseminati in giro (da Calvino a molta parte della letteratura italiana del '900). Il tutto condito con una buona dose di _sense of humor_ anglosassone. Una miscela assai interessante.  Fantastifiction ne ha [parlato](http://www.fantasticfiction.co.uk/h/rhys-hughes/) così: «Influenzata da Borges, Calvino e Stanislaw Lem, la fiction di Hughes è contemporaneamente intellettuale e ilare, ricca di battute, giochi di parole e spunti satirici che agganciano il lettore».

[Il Disgregatore Astrale](http://www.40kbooks.com/?page_id=133&category=14&product_id=35) è ambientato in quella che Rhys chiama l'Italia Letteraria, uno strano posto in cui le città hanno i nomi di scrittori famosi e la gente tende a interpretare la realtà in modo abbastanza imprevedibile. Il racconto, popolato di mostri artificiali pronti a giocare brutti tiri e di continue invenzioni narrative, comincia quando qualcuno ruba il cielo. E prosegue con il protagonista che investiga seduto sul divano di casa.

Il resto è tutto da leggere.
