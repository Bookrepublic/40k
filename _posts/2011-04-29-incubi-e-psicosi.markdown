---
author: "Daria Bernardoni"
date: 2011-04-29 08:38:16+00:00
layout: post
slug: incubi-e-psicosi
title: Incubi e Psicosi
categories:
- News (Ita)
---

Questo weekend vi proponiamo un viaggio nel lato oscuro dell'uomo, quello dove ogni certezza crolla, dove non vale il principio di non contraddizione, dove la paura si fa corpo. È un viaggio terrificante, che tocca le corde più profonde di ciascuno di noi, e lo spettacolo che ci si para davanti è magistralmente descritto da tre autori con una classe, uno stile di scrittura e una sensibilità che danno pienezza alla parola "autore": André Vianco, Dario Tonani e Jacob Appel.

[![](http://www.40kbooks.com/wp-content/uploads/canzone-vianco_I_sito1.jpg)](http://bit.ly/j0n8R4 )Vianco è uno dei più grandi scrittori brasiliani e racconta storie di vampiri. Non dell'evoluzione commerciale e addomesticata dei vampiri a cui è abituato l'Occidente. I vampiri di Vianco non succhiano sangue, succhiano vita. I vampiri di Vianco sono i demoni da cui l'uomo tenta di rifugiarsi nascondendosi dietro alla religione. I vampiri di Vianco sono il male da censurare, da dimenticare, da rimuovere per dare ordine a un'esistenza altrimenti in balìa del caos primordiale.

Non dovete aspettarvi niente di meno se volete leggere [La canzone di Maria](http://bit.ly/j0n8R4 ), a 1,99€ invece di 2,99€ inserendo il codice "40k" al momento dell'acquisto su Bookrepublic. Provare per credere. O non credere più.

[![](http://www.40kbooks.com/wp-content/uploads/cardanica-tonari_ita_sito.jpg)](http://bit.ly/m7kzab )Tonani è un artista che trasforma la ruggine in emozione. Quando ho avuto per le mani la prima bozza di Cardanica ero pronta al peggio. Mai stata interessata alle vicende di ingranaggi meccanici e giunti cardanici. Mai saputo che cosa fosse un giunto cardanico. Ma nelle novelette di Tonani ho trovato i _miei_ incubi, le _mie_ angosce, le _mie_ ansie. Quelle di ogni uomo, di ogni essere finito gettato in un mondo che non controlla, ma a cui si deve affidare. A suo rischio e pericolo.

Per [Cardanica](http://bit.ly/m7kzab ) vale lo stesso sconto con lo stesso codice: inserite "40k" e potrete pagarlo solo 1,99€.

[![](http://www.40kbooks.com/wp-content/uploads/radiazione.jpg)](http://bit.ly/iHXmzL )Appel è un entomologo. Con la sua lente di ingrandimento scova, analizza e cataloga ogni specie di insetto che brulica nel cervello umano. Sembra quasi amarli, quegli insetti che ti pungono nel punto più sensibile del tuo io, dove ogni emozione prende vita e ti dà vita. E la loro puntura è subdola, il loro veleno penetra lentamente, ti uccide senza che tu te ne accorga.

Fino a Domenica, potete leggere [Radiazione](http://bit.ly/iHXmzL ) a 1,99€ invece di 2,99€ inserendo il codice "40k".

Nessun dorma. Buona lettura.
