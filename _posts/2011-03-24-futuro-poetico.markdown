---
author: gg
date: 2011-03-24 10:24:34+00:00
layout: post
slug: futuro-poetico
title: "Futuro poetico"
categories:
- News (Ita)
---

_Consueto appuntamento in cui presento le nuove uscite e cerco di spiegare perchè le ho scelte. Come al solito, prendila con beneficio di inventario: in fondo è l'oste che parla del suo vino._

![Mike Resnick](http://www.40kbooks.com/wp-content/uploads/2010/06/Mike-Resnick.jpg)Ok, Mike Resnick è l'autore più premiato al mondo per le forme brevi di narrativa (ma ha preso molti premi anche per i romanzi). Daria lo ha [già presentato](http://www.40kbooks.com/?p=6961) quando abbiamo lanciato Ricordi e molti di voi lo hanno apprezzato leggendo [Il Panchinaro](http://www.bookrepublic.it/book/9788865860267-il-panchinaro/).  
Il Panchinaro, tuttavia, era un titolo molto particolare. Una novelette che si potrebbe quasi classificare come _[YA](http://en.wikipedia.org/wiki/Young-adult_fiction)_, anche se è sicuramente una storia in grado di emozionare chiunque sia disposto ad commuoversi.

[![Ricordi](http://www.40kbooks.com/wp-content/uploads/ricordi_Resnick-Ita_t.jpg)](http://www.bookrepublic.it/book/9788865860533-ricordi/)[Ricordi](http://www.bookrepublic.it/book/9788865860533-ricordi/) invece è un romanzo breve (abbastanza più lungo dei 40k normali, infatti è il primo 40k Cube). Ed è forse un esempio più classico del talento di Resnick.   
L'ambientazione, il setting e l'atmosfera generale sono tipici della fantascienza classica: un futuro lontano, navi spaziali, viaggi tra pianeti, alieni e razze improbabili con tutta la loro biologia speculativa.   
Ma la storia -come moltissime delle storie che racconta Mike- è molto letteraria, umana, costruita su una dimensione narrativa che non ha poi tanto a che vedere con la fantascienza. L'idea del genere è solo uno spunto per inserire degli elementi magici o straniati in modo credibile. E il rapporto con il futuro è sempre arricchito da un certo stupore:

> "Arriveremo tra 11 minuti e 23 secondi" annunciò il robot mentre l'autobus si precipitava in avanti."  
"So che non hai bisogno di guardare la strada, che il veicolo ha dozzine di sensori, e che tu sei solo un suo prolungamento", dissi. "Eppure mi sentirei molto più a mio agio se tu girassi la testa e guardassi avanti".

La trama è molto forte, dissemina indizi e crea suspense e curiosità di andare avanti (e in fondo, pur ambientata nel futuro, è comunque una _detective story)_. Resnick costruisce una di quelle storie che ti legano e che difficilmente ti portano a interrompere la lettura.   
I dialoghi sono molto raffinati e i personaggi sono difficili da dimenticare. E c'è un'ironia continua, un apparente cinismo che maschera uno sguardo poetico che scivola continuamente nel testo e nella mente del lettore.

Ed è forse proprio questo sguardo poetico la cifra che fa di Resnick il Resnick che tutti apprezzano. E che rende la sua fantascienza solo un set per costruire spettacoli di magia letteraria.

 
