---
author: 40k team
date: 2011-06-08 18:30:28+00:00
layout: post
slug: questo-libro-non-e-per-voi
title: "Questo libro non è per voi"
categories:
- News (Ita)
---

_Crosspost di Giovanni Boccia Artieri da [mediamondo.wordpress.com](http://mediamondo.wordpress.com/2011/06/08/questo-libro-non-e-per-voi/)_

![Giovanni Boccia Artieri](http://www.40kbooks.com/wp-content/uploads/bocciaartieri.jpg)Oggi esce il mio ebook [Facebook per genitori (ed. 40K)](../?page_id=133&category=7&product_id=65).  È un saggio che nasce da una serie di conferenze e incontri pubblici  che ho fatto per i non-addetti-ai-lavori – i genitori e gli educatori  che hanno a che fare con quelli  che continuiamo a chiamare “nativi  digitali” – e per alcune scuole – in alcune sono stato invitato dai  ragazzi, proprio dai “nativi”, durante le settimane dell’occupazione.  L’esigenza era sempre la stessa: capire il “senso” che ha per i ragazzi  stare su Facebook e sulla Rete in generale e cercare di capire che nel  loro modo di abitare online c’è una normalità. Due generazioni diverse  hanno l’esigenza di incontrarsi su questo tema al di là degli stereotipi  e di una cultura conflittuale.

Nell’ultimo anno ho cercato di costruire così un percorso di  divulgazione del rapporto tra i ragazzi e la Rete che partisse dalle  ricerche e dai dati scientifici ma che sapesse raccontare non solo  dentro l’Università il cambiamento in atto. I miei post per la rubrica [Mutazioni digitali su Apogeonline](http://www.apogeonline.com/webzine/autore/giovanni-bocciaartieri) e quelli per [il blog Vodafone inFamiglia](http://lab.vodafone.it/blog/category/infamiglia/) sono stati spesso un’occasione per riflettere meglio in questa direzione.

[![](http://www.40kbooks.com/wp-content/uploads/internet-artieri_i_okc.png)](http://www.bookrepublic.it/book/9788865860649-facebook-per-genitori/) Così, a un certo punto, è nato questo saggio, che, per fare il  percorso che avevo in mente, doveva prendere la forma del digitale: un  ebook appunto. Se vogliamo capire il modo di abitare la Rete dobbiamo  entrarci, acquistare e leggersi un libro attraverso Internet mi è  sembrato un buon modo di metterci in strada.

[La pagina Facebook del libro](http://www.facebook.com/topic.php?uid=268510454223&topic=19818#%21/pages/FB-per-genitori/204322492945016) è il luogo in cui mi piacerebbe continuare a parlare dei temi che  tratto aprendo la conversazione con i lettori. Che è un altro modo di  frequentare gli ambienti “nativi”.

Questo libro, quindi, non è per voi, per i lettori del mio blog, i  miei studenti, i colleghi, chi segue le mie attività di ricerca  universitaria… O meglio: lo è se proviamo a calarci nel punto di vista  di qualcuno che con la Rete e con Facebook ha meno confidenza di voi,  che ha necessità di entrare in punta di piedi in un viaggio che lo porta  in una terra incognita che per molti di noi è, semplicemente, la nostra  quotidianità. Se lo leggete con questo sguardo troverete allora alcune  chiavi per interpretare meglio anche quelle cose che noi, un po’ più  addentro, abbiamo spesso sotto gli occhi come cose “normali” e che però  hanno significati profondi circa il mutamento in atto.

La cultura della Rete, quella dei ragazzi poi, non è ancora così  diffusa e compresa e cercare di divulgarla richiede di costruire un  racconto che, tra un termine _geek_ e un altro, mostri l’assoluta normalità di un mondo che stiamo imparando ad abitare.
