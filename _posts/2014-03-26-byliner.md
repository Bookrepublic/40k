---
author: Daria Bernardoni
date: 2014-03-25
layout: post
title: Byliner, quando l'esperienza di lettura è più importante del formato
categories:
- reading app
description:
cover: /static/img/byliner.jpg
image: 
- url:
  caption:
  alt:
- url:
  caption:
  alt:
tag:
---
La mission è semplice, come lo è quando si hanno le idee chiare: <em>Byliner brings you the right story for every moment and mood. </em>.  

L'editoria accarezza da tempo l'idea di un'applicazione basata sul modello <em>all you can read</em>, il famoso Spotify per gli ebook di cui abbiamo parlato [qui](http://www.bookrepublic.it/blog/2013/09/10/spotify-per-gli-ebook-il-modello-all-you-can-read-puo-funzionare/). Byliner rientra in parte in questo modello, ma non è solo questo.  In un'unica applicazione, trovi sempre qualcosa da leggere. Già, ma che cosa? 

Libri, certo: centinaia di pluri-premiati autori e più di trentamila storie tra romanzi e racconti sono presenti su Byliner e il lettore ha la possibilità di "seguirli", ossia di ricevere notifiche se pubblicano novità o aggiornamenti. 

Ma non solo: come accade con [i feed reader](http://40k.it/blog/2014/03/10/anche-tu-dovresti-farti-un-feed-reader/), su Byliner puoi leggere long articles attuali e di archivio pubblicati sulle più importanti testate giornalistiche e post provenienti dal web. 

L'idea che in un'unica applicazione sia possibile accedere a libri così come ad articoli scardina forse uno degli ultimi retaggi di un modo di organizzare le informazioni figlio dell'industria cartacea: ha davvero senso leggere i tuoi feed da una parte e i tuoi ebook dall'altra?  Probabilmente no. 

Ha senso invece trovare facilmente qualcosa da leggere in base a quanto tempo hai a disposizione in un dato momento, o all'argomento che ti interessa, o al tuo umore. 

Insomma, la catalogazione basata sul contenuto (sia per genere che per argomento) e sull'esperienza di lettura (quanto tempo ho per leggere?) prevale su quella basata sul formato (un articolo piuttosto che un libro).

Proprio l'esperienza di lettura è uno dei punti di forza di Byliner: un design elegante, un alto livello di usabilità, un'applicazione perfettamente funzionante. 

Le funzioni che vuoi ci sono: puoi salvare una lista delle tue letture preferite, puoi ricevere suggerimenti personalizzati in base al tuo gradimento, espresso dai tuoi feedback (puoi segnalare gli articoli che ti piacciono e condividerli direttamente sui social network). Ma c'è anche il famoso fattore umano, ossia gli Editor's Picks: consigli di lettura selezionati dalla redazione in base a criteri di qualità oltre che di pertinenza. 
La stessa redazione, nonché gli autori, possono poi creare delle collezioni, ossia percorsi che aggregano letture interessanti su dati argomenti o tendenze, provenienti da fonti diverse e di diversi formati.

Se invece ami la <em>serendipità</em>, hai anche la possibilità di farti sorprendere da Byliner e scoprire letture inaspettate. 

L'app funziona sulla base di un abbonamento mensile che costa 5.99$.

I limiti: be', non è detto che soddisfi proprio tutte le tue esigenze di lettura, principalmente per questioni di disponibilità di catalogo. Al solito, con questo sistema non <em>possiedi</em> i libri, ma accedi ad essi. In due parole: li leggi. 
Hai però la certezza che gli autori ottengano ciò che gli spetta grazie a un sistema di retribuzione basato, anch'esso, non sul prodotto ma sull'esperienza di lettura: se aumenta il livello di fruizione del testo da parte del lettore, aumentano le royalty per l'autore. 
E, ovviamente, per ora è solo in inglese. 

Se vuoi provarla, iscrivendoti dal sito web (non direttamente dall'app) ottieni un periodo di prova gratuito: [qui](https://www.byliner.com/).

Disclaimer: [Richard Nash](http://www.ifbookthen.com/richard-nash-2/), nostro ospite storico a If Book Then, è nel [team di Byliner](https://www.byliner.com/about/us).















