---
author: "Daria Bernardoni"
date: 2011-07-18 16:39:14+00:00
layout: post
slug: un-reading-digitale
title: "Un reading digitale"
categories:
- News (Ita)
---

_Crosspost da _[_blog.bookrepublic.it_](http://blog.bookrepublic.it/2011/07/18/un-reading-digitale/)

La prima volta che ho incontrato [Alessandro Zaccuri](http://www.40kbooks.com/?cat=48) stava scaricando degli scatoloni pieni di libri dal baule della sua macchina, libri destinati alle Biblioteche della Casa Circondariale San Vittore di Milano: "_Il deposito_ è un racconto autobiografico - mi ha detto - i libri stanno prendendo il sopravvento".

[![](http://www.40kbooks.com/wp-content/uploads/zaccuri2-128x300.jpg)](http://www.40kbooks.com/?attachment_id=10141)Chi c'era, giovedì 14 Luglio 2011 in via Adige 20, sa di che cosa sto parlando. Per festeggiare [il compleanno di Bookrepublic](http://www.40kbooks.com/?p=10066), Alessandro ha letto un estratto del suo _[Il deposito](http://www.bookrepublic.it/book/9788865860465-il-deposito/)_, un racconto che paradossalmente non avrebbe trovato spazio sulla carta per via delle sue dimensioni ridotte, e che affronta proprio il problema dello spazio dove metterla, la carta.

Così, l'insostenibile leggerezza dei bit ha acquistato una nuova matericità nella voce di un autore digitale, che altro non è se non un autore, uguale e diverso da tutti gli altri, come tutti gli altri.

"Continuate pure a parlare tra di voi, a sorseggiare i vostri drink, non credo che ci sia bisogno di un silenzio assoluto. Vorrei che la mia lettura del testo ad alta voce fosse come il jazz che i musicisti stavano suonando poco fa: lasciate che vi accompagni e gustatevela come volete".

Che cos'è quindi che rende straordinario il reading di un ebook? L'autore, il testo, l'auditorium. Nient'altro. Il contenuto è sempre lo stesso, che sia in cartaceo o in digitale. Lasciate che vi accompagni e gustatevelo come volete.
