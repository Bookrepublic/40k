---
author: 40k team
date: 2011-03-14 18:30:58+00:00
layout: post
slug: alessandro-beria-lereader-e-le-porosita-del-testo
title: "Alessandro Beria: l''ereader e le porosità del testo"
categories:
- News (Ita)
---

_**Community**.
Storie di lettori che ci raccontano storie di ebook._


> ![](http://www.40kbooks.com/wp-content/uploads/beria.jpg) **Alessandro Beria**

Blog: [Ragiona(mente)
](http://www.ragionamente.net/)aNobii: [www.anobii.com/alessandroberia/books
](http://www.anobii.com/alessandroberia/books)Twitter: [@Odisseo2010](http://www.twitter.com/Odisseo2010)


![Ereader](http://www.40kbooks.com/wp-content/uploads/tag-ereader.jpg)
Ho letto [La mente accresciuta](http://www.40kbooks.com/?page_id=133&category=7&product_id=39) di De Kerckhove sul mio New Kindle 3G Wi-Fi, e non a caso.
Infatti, se si accetta l'ipotesi dell'autore, secondo cui "quello che sta succedendo oggi è che, nella loro nuova veste elettronica, le parole stanno riacquistando, grazie a una distribuzione ubiquitaria, potere d’inclusione", il dispositivo tecno-logico che, per definizione, esteriorizza e veicola la parola elettronica, si può riconoscere proprio nell'e-book reader o e-reader.
L'esperienza di lettura sul dispositivo è duale: da un lato preserva, ogni qual volta si voglia, il modello testuale canonico della scrittura stampata; dall'altro consente di vivere, cooperando,  nuovi mondi narrativi.
Il linguaggio si disincarna e si diffonde, a mezzo di connessioni fisiche e logico-semantiche (come i tag...), estromettendo la componente "esclusivamente" soggettiva del discorso, al contempo espandendone la dimensione connettiva.
Con gli e-reader, la migliore declinazione della 'mente accresciuta' consiste proprio nella meravigliosa possibilità di condividere passi del testo e commenti, spingendoli on-line con un clic, proiettandoli nelle nostre menti estese socialmente, quali Facebook o Twitter, o integrandoli nelle nostre produzioni digitali, quali, tanto per citarne una, i blog.
L'e-reader, inoltre, consente di apprezzare le porosità del testo, i link alle risorse sulla rete, anche se, per esempio con il Kindle, questa dimensione è limitata dal software installato: tutto ok, per link che rimandano a testo o a semplici pagine XML; criticità per quanto riguarda i video su YouTube o i filmati Flash, per i quali occorre migrare su altri strumenti.
Dire che questo è un limite tuttavia significa trascurare che, nella scelta del dispositivo per la lettura digitale, si operano delle selezioni. La gamma di prodotti in grado di sfruttare tutte le risorse dell'e-book di De Kerckhove, quindi incluso tutto il mondo web, è molto varia. Ma il bello è che ognuno sceglie in base a requisiti personali e a personalissime idiosincrasie :-)

![The book](http://www.40kbooks.com/wp-content/uploads/tag-thebook.jpg)

Che dire de "[La mente accresciuta](http://www.40kbooks.com/?page_id=133&category=7&product_id=39)", che non sia già stato detto nel testo, in nota al testo o nei commenti al testo di chi è conosciuto come "erede" di Mc Luhan?
Io qui mi soffermo solo su due aspetti, per me i più interessanti, di questo che ho percepito come sunto di base sull'evoluzione di una delle funzioni adattative (o [dis-adattative](http://www.darwinbooks.it/darwin/openurl?rft.btitle=Il%20prezzo%20del%20linguaggio&rft.au=PENNISI%20A%20%20%20FALZONE%20A)?) più peculiari della nostra specie: il linguaggio.
Sì, perché proprio dall'emergere del linguaggio parte l'autore, attraversando in brevi pagine (il pregio del testo digitale!) eoni di evoluzione e portandoci nei luoghi in cui prima (forse) l'oralità e poi (forse) la scrittura hanno iniziato il loro modellamento sull'uomo.
Trascurando brutalmente l'excursus storico e logico, il primo punto che tocco è quello dello "**screttore**", "qualcuno che non è capace di leggere nulla senza al contempo scrivere. Interagire con il materiale è d’obbligo. Il popolo multimediale non è fatto per i manuali. È l’ultima cosa che vuole, leggere un manuale. Deve calarsi nella materia e lavorarci da dentro. È abituato a operare in gruppo, in squadra, è multi-tasking, vuole toccare con mano, e realizza fuori dal suo cervello, su uno schermo, tutto quello che un “immigrato” come [l'autore] era stato abituato a fare "dentro".
Punto interessante, perché movimenta la lettura, pur parlando di scrittura. La tecnologia del video e quella della connessione riportano alla luce l'integrazione scrittura-lettura-scrittura che è propria della narrazione, quanto della programmazione. In ogni caso della "manipolazione", che fa riemergere l'universo tattile del discorso, della coscienza e della conoscenza. Proprio là, dove, ancora citando l'autore, "l’individualismo, che deriva dalla separazione del conoscente dal conosciuto, è funzione specifica dell’alfabeto fonetico. [...] Nessun’altra forma di scrittura, sillabario o pittogramma ha il potere di frammentare che ha l’alfabeto". E' venuto il tempo di ricomporre i frammenti.
Secondo punto è la fondamentale distinzione tra mente collettiva e mente connettiva: "La mente accresciuta, per quanto una (unificata da elettricità e digitalizzazione), non è affatto una mente collettiva, è solo connettiva. Vuol dire che la mente singolare si amplia ma non viene sommersa, non viene riassorbita in un’entità monolitica. Si connette senza vincolarsi. Internet, la rete, è un’estensione della mia mente, ma io sono ancora padrone di me stesso. Non sono un nodo come un altro di una mente globale".
E' la opportuna presta di distacco dalla [noosfera](http://it.wikipedia.org/wiki/Noosfera) di Teilhard de Chardin e dai primi modelli concettuali di [Lévy](http://it.wikipedia.org/wiki/Pierre_Lévy), autori le cui opere avevano alimentato, nell'entusiasmo del primo web, una vera e propria ideologia (del) digitale. Che non si può proporre in termini di collettività assoluta e indistinta, in quanto le negoziazioni e i discorsi che nascono in rete presuppongono un punto di vista "nodale", senza cui non si dà atto creativo e formativo di nessun genere.

![Titles](http://www.40kbooks.com/wp-content/uploads/tag-titles.jpg)

Io amo leggere, soprattutto saggistica. Quindi i tre titoli che consiglio sono tre saggi:

# [Elogio degli e-book](http://www.goodreads.com/book/show/10281885-elogio-degli-e-book), di Mauro Sandrini, Homeless Books
# [Quello che vuole la tecnologia](http://www.bookrepublic.it/book/9788875782276-quello-che-vuole-la-tecnologia/), di Kevin Kelly, Codice Edizioni
# [La strategia del cyborg](http://www.40kbooks.com/?page_id=133&category=7&product_id=19), di Thierry Crouzet, 40k
