---
author: gg
date: 2010-12-21 09:57:04+00:00
layout: post
slug: roba-per-lettori-veri
title: Roba per lettori veri
categories:
- News (Ita)
---

[![Il vicino responsabile](http://www.40kbooks.com/wp-content/uploads/appel1_it_t.png)](http://www.40kbooks.com/?page_id=133&category=14&product_id=41) _Consueto appuntamento bisettimanale in cui presento le nuove  uscite e cerco di spiegare perchè le ho scelte. Come al solito,  prendetela con beneficio di inventario: in fondo è l'oste che parla del  suo vino._

Arrivo un po' in ritardo, questa volta, perchè i nuovi titoli sono usciti sabato e Il Deposito è già in classifica su [Bookrepublic](http://www.bookrepublic.it/). Ma vale la pena lo stesso spendere due parole sulle nuove uscite perchè, in modi diversi, sono testi cui teniamo particolarmente.

Partiamo dal facile. [Il Vicino Responsabile](http://www.40kbooks.com/?page_id=133&category=14&product_id=41) è il secondo titolo di Jacob Appel che pubblichiamo, dopo [Radiazione](http://www.40kbooks.com/?page_id=133&category=14&product_id=26) che -non a caso- è stata la novelette con cui abbiamo lanciato 40k.
[![Radiazione - Jacob Appel](http://www.40kbooks.com/wp-content/uploads/fallout-appel_Ita_t.jpg)](http://www.40kbooks.com/?page_id=133&category=14&product_id=26)A dispetto delelle menzioni e dei premi vinti, Appel è quasi sicuramente più noto per il suo impegno nella bioetica (i suoi [pezzi](http://www.huffingtonpost.com/jacob-m-appel) sull'Huffington Post hanno spesso una grande eco) e in Italia siamo stati i primi a tradurlo. Ne siamo molto felici perchè finora tutti quelli che l'hanno letto hanno condensato il loro giudizio in un aggettivo (qualcosa di simile a «fantastico»). La sua _literary fiction_ è veloce, capace di raccontare con leggerezza temi importanti e di tratteggiare dei personaggi con una maestria rara.
Ora, rileggi il _disclaimer_ qui sopra sull'oste e il vino e prendi le dovute misure, però ecco, Appel è una lettura che merita. Uno dei narratori da non perdere.

![Il Deposito](http://www.40kbooks.com/wp-content/uploads/zaccuri_it_t.png)

[Il Deposito](http://www.40kbooks.com/?page_id=133&category=14&product_id=44) ha bisogno persino di un secondo _disclaimer_ che deve aggiungersi a quello dell'oste e del vino.  Con Alessandro (che qualche anno fa è stato finalista al Campiello con [Il Signor Figlio](http://www.carmillaonline.com/archives/2007/01/002128.html)) siamo amici da tanto tempo e una decina di anni fa ci divertimmo a fare un esperimento un po' ai limiti del bon ton letterario: chiedemmo a dieci scrittori italiani (tra cui Dario Voltolini, Raul Montanari ed Ernesto Franco, all'epoca direttore editoriale di Einaudi) di riscrivere dei racconti di Julio Cortàzar. Il volume che ne risultò si intitolava _Racconti rubati_ ed è introvabile. Ma se riesco vorrei provare a recuperarne qualcosa per 40k, come ad esempio la riscrittura de _Le bave del diavolo _che fece [Matteo Galiazzo](http://www.einaudi.it/libri/autore/matteo-galiazzo/0000704).

Il Deposito rovescia completamente la prospettiva della transizione editoriale cui stiamo assistendo. Alessandro immagina un mondo in cui i libri di carta (un po' come il fumo delle sigarette o gli scarichi delle automobili) sono culturalmente diventati impopolari perchè portatori di inquinamento e di malattia. I volumi di carta vengono così confinati in strutture appositamente progettate. E il racconto inizia con un uomo che si avventura dentro uno di questi misteriosi _depositi_ in cui i libri diventano componenente architettonica e viva.

[![Dalle Parole al Cervello](http://www.40kbooks.com/wp-content/uploads/livia_it_t.png)](http://www.40kbooks.com/?page_id=133&category=7&product_id=43)Sempre in tema profondamente bibliofilo, il saggio di Livia Blackburne esplora quello che le neuroscienze sanno della lettura o, per dirla da un altro punto di vista, racconta la scrittura creativa esaminata attraverso il modo in cui il nostro cervello elabora gli _escamotage_ narrativi. Livia, giovanissima, si divide tra gli studi al MIT di Boston e la passione per lo _storytelling_.

[Dalle Parole al Cervello](http://www.40kbooks.com/?page_id=133&category=7&product_id=43) è il suo primo saggio e noi siamo orgogliosi di averla in squadra. Non farti spaventare da fantasmi ermetici: una delle qualità di Livia è la capacità di spiegarsi in modo avvincente anche per chi non è un suo collega al MIT.
