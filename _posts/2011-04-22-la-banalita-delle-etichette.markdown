---
author: gg
comments: true
date: 2011-04-22 09:52:23+00:00
layout: post
slug: la-banalita-delle-etichette
title: "La banalità delle etichette"
categories:
- News (Ita)
---

_Consueto appuntamento in cui presento le nuove uscite e cerco di spiegare perchè le ho scelte. Come al solito, prendila con beneficio di inventario: in fondo è l'oste che parla del suo vino._

[![La Canzone di Maria](http://www.40kbooks.com/wp-content/uploads/canzone-vianco_I_sito.jpg)](http://www.bookrepublic.it/book/9788865860281-la-canzone-di-maria/)**La canzone di Maria.** Uno dei compiti che ci siamo dati, come editori, è quello di provare a far conoscere ai lettori italiani degli autori che -pur molto apprezzati all'estero- non sono tradotti qui da noi o sono poco noti. Nei mesi scorsi abbiamo pubblicato [Appel](http://www.40kbooks.com/?p=57) e [Hughes](http://www.40kbooks.com/?p=770), per esempio. e presto arriverà la versione italiana di [The Final Dream](http://www.40kbooks.com/?page_id=133&category=13&product_id=54), che è l'esordio in 40k di Daniel Pearlman. Altri seguiranno.

La storia di André Vianco è particolarmente interessante, specie in questi tempi in cui l'idea del self-publishing si sta ridisegnando. Ma è una storia bella di per sè. André verso la fine degli anni novanta viene licenziato, e utilizza la buonuscita per pubblicare e promuovere il suo primo romanzo, _ Os Sete. _Passa l'anno succesivo a promuoverlo da solo, finché  il romanzo viene ripubblicato da Novo Século. E vende decine di migliaia di copie.   
Da allora inizia il successo e Vianco viene acclamato come uno dei maggiori autori di vampiri brasiliani, forse il più grande in assoluto. A leggere [i tweet](http://twitter.com/#!/search/vianco) dei suoi lettori questo titolo di _Vampirista _(passatemi il termine) può competere a livello internazionale con autori più acclamati e facilitati dallo scrivere in lingua inglese.

Ma attenzione alla banalità delle etichette. Se decidi di leggere [La canzone di Maria](http://www.bookrepublic.it/book/9788865860281-la-canzone-di-maria/), non aspettarti nulla di simile a ciò che appassiona le ragazzine del mondo dopo Twilight. Pensa piuttosto ad atmosfere oscure e a una profondità in cui il soprannaturale serve solo da detonatore.  _ _

[![Tutto Quel Che Sei](http://www.40kbooks.com/wp-content/uploads/tutto-resnick_I-sito1.jpg)](http://www.bookrepublic.it/book/9788865860588-tutto-quel-che-sei/)**Tutto quel che sei.** Io mi trovo spesso scisso tra il ruolo editoriale (costruire percorsi per i lettori di 40k) e le mie preferenze di lettore. Le due cose -ovviamente- non sempre coincidono né devono coincidere. Però Resnick è uno di quegli autori che mi mettono d'accordo in maniera molto rapida. [Tutto quel che sei](http://www.bookrepublic.it/book/9788865860588-tutto-quel-che-sei/) non fa eccezione.  
Nella mia prospettiva da lettore, [Ricordi ](http://www.bookrepublic.it/book/9788865860533-ricordi/)(il primo romanzo breve dei Cube, in [offerta](http://www.40kbooks.com/?p=7967) questo weekend) è tra i migliori 40k che  abbiamo pubblicato. Ma non è un caso: Mike, non lo ripeteremo mai abbastanza, è l'autore più premiato al mondo (tra i i morti e i viventi) e la ragione è evidente se leggi le sue storie.

Anche qui, la banalità delle etichette non aiuta. Per Resnick la _science-fiction_ è solo una scusa per costruire un setting, un'ambientazione speculativa a supporto della trama. Poi, però, è tutto molto letterario (nel senso più nobile del termine) ed è un'avventura che può appagare gli appassionati ma -forse- dare persino più soddisfazione ai lettori che non frequentano il genere.
