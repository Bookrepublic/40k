---
author: 40k Team
date: 2012-11-13 10:09:47+00:00
layout: post
slug: e-un-momento-meraviglioso-per-essere-autori-correte-a-scrivere
title: "È un momento meraviglioso per essere autori: correte a scrivere!"
categories:
- 40k Originals
- Scrittura
---

![](http://40k.it/wp-content/uploads/2012/11/Schermata-2012-11-01-alle-22.59.51.png) Joanna Penn è autrice e imprenditrice: il suo sito dedicato agli autori, The Creative Penn, è stato votato per due anni di seguito tra i migliori 10 siti per autori e offre articoli, audio e video sulla scrittura, l'editoria e il marketing del libro.
[The Creative Penn](http://www.thecreativepenn.com/) | [@thecreativepenn](https://twitter.com/thecreativepenn)

**Il self publishing è una grandissima opportunità per gli autori, oggi, ma non per tutti potrebbe essere la scelta migliore. Quando pensi che un autore dovrebbe intraprendere questa via?**

Penso che si debba avere una mentalità da uomini d'affari per diventare self publisher, oggi, perché bisogna diventare manager del prodotto della propria creatività, così come se ne è gli autori. Si devono assumere editor professionisti e grafici per la copertina, si deve capire come funzionano l'editoria e il marketing e mettere tutto quello che si impara in pratica. Si possono assumere professionisti per coprire molti aspetti, ma si ha anche bisogno di investire tempo, energia e spesso denaro per arrivare al prodotto di qualità che le persone desiderano comprare.

Amo la possibilità di avere tanto controllo e la velocità di mercato a portata degli autori indipendenti, ma so anche che ci sono persone che non desiderano tutte queste responsabilità e preferirebbero che fosse qualcun altro a farsi carico delle decisioni.

Comunque, il rovescio della medaglia è che oggi editori e agenti cercano autori che hanno una fan base, che capiscano come fare marketing e che abbiano voglia di investire tempo e sforzi in questo. Così, anche quegli autori che fanno resistenza a questo tipo di attività, devono farci i conti.

**Se dovessi elencare tre esempi di successo nel self publishing, chi sceglieresti e perché?**

"Successo" è un termine complicato, perché ne esistono diverse definizioni. Per alcuni si tratta di vincere premi letterari, per altri è guadagnare milioni. Ecco alcuni autori che ammiro, ma ovviamente ce ne sono così tanti altri ancora, da osservare!

[CJ Lyons](http://www.cjlyons.net/).
CJ è un'ispirazione perché combina nella sua carriera editoria tradizionale e indipendente: questo l'ha portata in cima alla classifica dei bestseller del NY Times e a vendere oltre un milione di copie come self publisher. CJ è un'ispirazione perché lavora duro: quest'anno ha pubblicato 4 romanzi e riesce a scrivere quello che i suoi lettori vogliono leggere, e questo è chiaro dal successo di vendite.

[Lindsay Buroker](http://www.lindsayburoker.com/).
Linsday scrive fantasy, ed è diventata una scrittrice a tempo pieno grazie al successo della serie "Emperor's Edge". È un ottimo esempio di autore che ha costruito una fan base entusiasta grazie alla pubblicazione di libri di qualità e con una strategia di prezzo interessante: il primo titolo della serie è gratuito e gli altri costano $4.95, riuscendo a farne una carriera a tempo pieno.

[Sean Platt & David Wright](http://collectiveinkwell.com/).
Sean & Dave hanno iniziato a scrivere serial fiction su Amazon un anno prima che venisse lanciato il Serials program negli Stati Uniti. Hanno pubblicato un episodio a settimana per tutto il 2012 intercettando un pubblico affamato di letture simili a serie TV come Lost: in grado di creare dipendenza, con personaggi forti e trame paranormali / apocalittiche che tengono inchiodato il lettore e gli fanno desiderare un seguito. Hanno lavorato davvero sodo, scrivendo migliaia di parole al mese per mantenere vivo l'impulso d'acquisto e le vendite delle loro serie, e di recente hanno firmato con Amazon per il Serials Program con "Z2134". Sono ancora all'inizio del loro successo, ma sono fonte di ispirazione per la loro costanza nella scrittura e per la produttività. Condividono la loro esperienza con il [Self Publishing Podcast](http://%20selfpublishingpodcast.com/) (molto divertente, ma consigliato a un pubblico di adulti).

**Tre consigli per gli scrittori, tre passi per diventare self publisher:**

Se volete seriamente diventare self publisher (e fare qualche soldo), ecco cosa vi consiglio:

1) assicuratevi di avere un piano di produzione, così da non avere un solo libro in circolazione. Ho commesso questo errore in principio, e molti altri lo fanno: pubblichi un libro e spendi l'impossibile in marketing su quello finché ti rendi conto che se ne avessi di più pubblicati i guadagni sarebbero maggiori. Ora come ora mi sto concentrando sul mio piano per il 2013, con titoli di lunghezza differente ma con uscite più regolari e sostenibili.

2) Assumete un editor e un grafico professionista per realizzare il miglior libro possibile. Dovete puntare a una qualità non diversa da quella dell'editoria tradizionale, e la vostra copertina non deve avere un aspetto da self publisher.

3) Cercate di avere almeno un sito web, anche se statico, e un'email da mettere anche all'interno dei vostri libri, così potrete cominciare a creare una lista di fan che vorranno leggervi nel tempo. In questo modo avrete anche persone che recensiranno i vostri libri e li condivideranno. Nel tempo la lista crescerà.

È un momento meraviglioso, per essere autori: correte a scrivere!

**Leggi l'intervista originale:** [Self-Publishing Requires a Business Mindset](http://www.40kbooks.com/?p=13654)
